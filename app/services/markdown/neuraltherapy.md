# Neuraltherapy

## Επαναστατική ιατρική τεχνική για οξύ και χρόνιο πόνο

Η μέθοδος "Neuraltherapy" είναι μια επαναστατική ιατρική τεχνική, που αντιμετωπίζει τον οξύ και χρόνιο πόνο και τις λειτουργικές διαταραχές. Γίνεται με την έγχυση (ένεση) μικρών ποσοτήτων καθαρού τοπικού αναισθητικού σε ειδικά επιλεγμένα σημεία (Lidocaine 1% ή Procaine 1%) σε ειδικά επιλεγμένα σημεία.

## Μηχανισμός δράσης

Η δράση των τοπικών αναισθητικών στην neural therapy προκαλεί:

- Αναστολή της εκπόλωσης των αισθητικών νευρικών απολήξεων
- Αποκλεισμό των προσαγωγών συμπαθητικών νευρικών ινών και των απαγωγών συμπαθητικών νευρικών ινών, με σκοπό την ομαλοποίηση της αιμάτωσης και της οξυγόνωσης των ιστών

Αποτέλεσμα αυτής της δράσης είναι η ομαλοποίηση της λειτουργίας της μεσοκυττάριας ουσίας (ECM) και όλων των σχετιζόμενων οργάνων και ιστών ανάλογα με τα σημεία των διηθήσεων. Έμμεση αντιϊσταμινική και αντιφλεγμονώδης δράση. Σταθεροποίηση των κυτταρικών μεμβρανών των μαστοκυττάρων και των κυττάρων φλεγμονής.

Τα παραπάνω αναισθητικά σταθεροποιούν το Βασικό Σύστημα Ρύθμισης, επηρεάζουν το τερματικό δίκτυο των νευραξόνων του αυτόνομου νευρικού συστήματος (Reset) και επιτυγχάνουν την ομοιόσταση.

## Πώς λειτουργεί;

Λειτουργεί μέσα από την επαναπόλωση και σταθεροποίηση των "πεδίων διαταραχών" (περιοχές που ενοχοποιούνται για την εκδήλωση των επώδυνων συμπτωμάτων) και την αποκατάσταση του δυναμικού των κυτταρικών μεμβρανών. Η μέθοδος δραστηριοποιεί και ενισχύει τα ενδογενή συστήματα αυτορρύθμισης και ομοιόστασης του οργανισμού.

Έχει ως στόχο να εντοπίσει και κυρίως να ομαλοποιήσει ή αδρανοποιήσει τα "πεδία διαταραχών" του σώματος που είναι πιθανόν να μας "βαραίνουν" χρόνια, χωρίς πολλές φορές να το αντιλαμβανόμαστε.

## Τι είναι το πεδίο διαταραχής;

Το πεδίο διαταραχής αποτελεί μία περιοχή ιστών με συμπαθητική νεύρωση, η οποία εμφανίζει μια παθολογική χρόνια δραστηριότητα των προσαγωγών συμπαθητικών νευρικών ινών, ως αποτέλεσμα μίας μη ειδικής (unspecific) χρόνιας φλεγμονής ή ύπαρξης ουλώδους ιστού.

Δημιουργείται τότε στον οργανισμό μια παθολογική επιμένουσα δραστηριότητα του αυτόνομου νευρικού συστήματος, η οποία διαταράσσει την ομοιόσταση του οργανισμού και δημιουργεί πόνο ή λειτουργικές και μορφολογικές αλλοιώσεις.

Μερικά από τα "πεδία διαταραχών" είναι: οι ουλές από πληγές, τραύματα ή χειρουργεία, χρόνια τραυματισμένοι ιστοί, χρόνια προβλήματα στα δόντια, χρόνιες αμυγδαλίτιδες, ιγμορίτιδες ξένα σώματα που έχουμε στο σώμα μας κλπ. Με τη μέθοδο αυτή η αδρανοποίηση των "πεδίων διαταραχών" γίνεται με τη διήθησή τους με τοπικό αναισθητικό, όπως προκαΐνης η λιδοκαΐνης, καθαρή, χωρίς προσμίξεις.

## Ενδείξεις

- Κεφαλαλγία τάσεως, Ημικρανία, αυχενογενής κεφαλαλγία κλπ.
- Φλεγμονώδεις η αλλεργικές παθήσεις της ρινός ή των παραρινίων κόλπων (ιγμόρεια)
- Νευραλγίες τριδύμου κλπ.
- Πόνοι στην περιοχή της σπονδυλικής στήλης (οσφυαλγία, αυχενικό σύνδρομο, ραχιαλγία) και των περιφερικών αρθρώσεων (ώμος, αγκώνας, ισχίο, γόνατο, ποδοκνημική κλπ.)
- Φλεγμονώδεις παθήσεις των αυτιών
- Παθήσεις των αμυγδαλών, των σιελογόνων αδένων και του λάρυγγα
- Λειτουργικές διαταραχές της καρδιάς ή των πνευμόνων
- Γαστρεντερολογικές διαταραχές ποικίλης αιτιολογίας
- Φλεγμονώδεις διαταραχές του ουροποιογεννητικού συστήματος
- Λειτουργικές διαταραχές του αυτόνομου ΝΣ (διαταραχές της εφίδρωσης, αιμάτωσης, θερμορύθμισης, ύπνου, κλπ)

## Αποτελέσματα

Αμέσως μετά την έγχυση, ένα μεγάλο ποσοστό ασθενών ανακουφίζονται άμεσα από τον πόνο του. Το σημαντικότερο όμως είναι ότι απαλλάσσεται παράλληλα και από τη μακροχρόνια χορήγηση φαρμάκων, διορθώνοντας έτσι το λειτουργικό του έλλειμμα.

## Αντενδείξεις

- Αλλεργία στα τοπικά αναισθητικά (πολύ σπάνια)
- Κολποκοιλιακός αποκλεισμός (Block II,III)
- Μυασθένεια